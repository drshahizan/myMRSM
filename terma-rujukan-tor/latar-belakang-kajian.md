# Latar belakang kajian

Bahagian Pendidikan Menengah (BPM) komited untuk meningkatkan potensi dan membangunkan sistem pendidikan seiring dengan keperluan semasa dalam merealisasikan agenda transformasi sistem pendidikan Maktab Rendah Sains MARA (MRSM). BPM berperanan melahirkan pelajar yang unggul dari segi sahsiah, kurikulum dan kokurikulum di samping melaksanakan sistem pengurusan yang efisien dan berintegriti. Tambahan pula, BPM bertanggungjawab meningkatkan prasarana bagi menyokong operasi MRSM agar sentiasa cekap dan berkesan. Justeru BPM perlu mewujudkan suasana yang kondusif kepada guru dan pelajar bagi menyokong proses pengajaran dan pembelajaran.

BPM mengawal selia 55 buah MRSM di seluruh Malaysia. Sehingga Mac 2023, MRSM mempunyai seramai 37,219 orang pelajar dan lebih daripada 3600 orang guru termasuk pengurusan serta kakitangan bukan akademik. MRSM menawarkan lima (5) program dalam Sistem Pendidikan MRSM iaitu Program Premier, Program Bitara, Program Ulul Albab, Program IGCSE dan Program Teknikal.

Cadangan pembangunan sistem pengurusan maklumat bersepadu MRSM adalah satu keperluan utama kepada pengurusan BPM secara amnya dan pentadbiran MRSM khususnya. Dalam usaha membangunkan sistem maklumat berpusat, sistem baharu ini iaitu sistem pengurusan maklumat bersepadu MRSM (myMRSM) akan menjadi tulang belakang kepada pengurusan MRSM.

### 1.1. Nama Kajian

Kajian kebolehlaksanaan pembangunan sistem pengurusan maklumat bersepadu MRSM (myMRSM).&#x20;

### 1.2.  Objektif Kajian

Objektif kajian ini adalah untuk:

1. Mengenal pasti keperluan semasa dan masa hadapan pengurusan maklumat MRSM;
2. Menilai keupayaan semasa BPM dan MRSM serta membandingkannya dengan amalan terbaik dalam pengurusan yang sama;
3. Membantu BPM menyediakan cadangan arkitektur sistem myMRSM yang komprehensif;
4. Mengenal pasti ruang penambaikan kepada proses dan prosedur sedia ada.

### 1.3.  Lokasi kajian

Kajian akan dilaksanakan di Ibu Pejabat MARA dan MRSM terpilih.

### 1.4. Tempoh pelaksanaan kajian

Keseluruhan projek perlu disiapkan dalam tempoh lima (5) bulan bermula dari tempoh lantikan perunding dibuat. Perunding perlu mencadangkan jadual pelaksanaan kajian secara terperinci kepada MARA.
