# Generic, Academic And Subject Skills (GASS)

Generic, Academic and Subject Skills (GASS) merupakan program penerapan kemahiran insaniah (softskills) dalam kalangan pelajar tingkatan 4 bermula tahun 2019. Ahli jawatankuasa fasilitator program ini terdiri daripada barisan guru MRSM Tun Ghafar Baba (TGB).\
\
Program ini bertujuan untuk mendedahkan kepada pelajar kemahiran-kemahiran yang perlu dikuasai sebagai persediaan dari segi mental dan fizikal untuk menghadapi dunia yang lebih mencabar setelah tamat sesi persekolahan. Program ini berlangsung pada semester pertama tingkatan 4 dan pelajar akan dinilai melalui pelaksanaan projek, tugasan (drama, Pitch90, Bicara Idea, sketsa, lagu puisi) pembentangan, persembahan (drama, dan MASS Camp selama tiga hari dua malam).\
\
Elemen yang terdapat dalam GASS adalah seperti berikut:\
\
**1. Ganeric Skills**\
\
✔ Kemahiran Berkomunikasi\
✔ Kemahiran Berunding\
✔ Kepimpinan\
✔ Kerja Berpasukan\
✔ Pemikiran Kreatif\
✔ Pemikiran Kritis\
✔ Pemikiran Meluas\
✔ Pengucapan Awam\
\
**2. Academic Skills**\
\
✔ Amalan Tabiat Belajar\
✔ kajian Saintifik\
✔ Kemahiran Membuat Nota\
✔ Kemahiran menghadapi Peperiksaan\
✔ Kemahiran Mengigat\
✔ Kemahiran Mengulang kaji Pelajaran\
✔ Mencari Maklumat\
✔ Pengurusan Masa![](http://tgb.mrsm.edu.my/data/akademik/khas-kiks/khas-kiks-prog1.jpg)

### GENERIC SKILLS

**1. Kemahiran Berkomunikasi**\
Kemahiran ini memberi peluang kepada pelajar mengenali kekurangan dan kekuatan masing-masing bagi membina kemahiran komunikasi berkesan secara interpersonal dan intrapersonal. Selain itu, antara objektif lain adalah untuk memberi pendedahan kepada pelajar tentang tip-tips menghadiri temu duga.\
\
**2. Kemahiran Berunding**\
Kemahiran ini memberi peluang kepada pelajar untuk mengetahui keperluan dan kepentingan kemahiran melakukan perundingan serta memahami prinsip memujuk dan enam teknik memujuk yang biasa digunakan dalam perundingan\
\
**3. Kepimpinan**\
Penerapan kemahiran ini kepada pelajar adalah untuk membantu pelajar mengaplikasi ciri-ciri pemimpin cemerlang dalam kehidupan seharian, melaksanakan pengurusan harian organisasi, merancang sesuatu program dengan berkesan dan mendedahkan pelajar dengan hubungan bersama masyarakat.\
\
**4. Kerja Berpasukan**\
Melatih pelajar membangun dan membina kerja berpasukan, memecahkan tembok diri (ice-breaking), membina kepercayaan ahli kerja berpasukan dan membentuk kejelekitan sesama ahli kumpulan kerja berpasukan.\
\
**5. Pemikiran Kreatif**\
Melatih pelajar untuk mengeluarkan idea-idea baru yang bernas dan membina hasil daripada kombinasi dua atau lebih benda. Selain itu, pelajar juga dilatih untuk mengeluarkan idea-idea baru yang bernas dan membina hasil daripada input rawak. Pelajar dapat mencabar konsep yang sedia ada dengan memberikan idea-idea yang baru.\
\
**6. Pemikiran Kritis**\
Membimbing pelajar berfikir secara kritis, membentuk pemikiran yang matang dalam membuat keputusan\
\
**7. Pemikiran Meluas**\
Menerangkan kepada pelajar konsep berfikir menurut Edward de Bono. Pelajar dilatih menggunakan CoRT 1 sebagai satu alat pemikiran yang sistematik, kritis dan kreatif dalam kehidupan seharian dan menggalakkan pelajar untuk berfikir secara meluas. Pelajar juga diajar untuk menyelesaikan masalah dan membuat keputusan dengan lebih tepat dan berkesan.\
\
**8. Pengucapan Awam**\
Melatih pelajar agar mempunyai keterampilan diri dan sahsiah yang tinggi, berdisplin, rajin, kreatif, kritis dan berinovatif. Penerapan kemahiran ini juga adalah untuk membimbing pelajar untuk mengenali bakat dan potensi yang ada pada diri mereka bagi menjana minda dalam mencapai wawasan kecemerlangan selain membentuk sikap dan nilai positif pelajar supaya lebih bermatlamat tinggi ke arah penonjolan imej kendiri yang bersesuaian. Kemahiran ini juga bertujuan memberi kesedaran kepada pelajar bahawa mereka berpotensi untuk menjadi individu dan pemimpin yang cemerlang, gemilang dan terbilang pada masa hadapan.

### ACADEMIC SKILLS

**1. Amalan Tabiat Belajar**\
Mendedahkan kepada pelajar teknik-teknik pembentukan tabiat belajar yang betul serta menghuraikan tabiat belajar yang betul sebagai panduan kepada pelajar untuk diaplikasikan sepanjang proses pelajar menuntut ilmu.\
\
**2. Kajian Saintifik**\
Menerangkan definisi kajian santifik, langlah-langkah membuat kajian saintifik serta memberi pendedahan kepada pelajar untuk membuat analisa tentang satu kertas kajian santifik (kajian lalu). Pelajar juga diajar untuk membuat kertas cadangan (proposal) satu kajian santifik yang disukai oleh mereka.\
\
**3. Kemahiran Membuat Nota**\
Pelajar dilatih untuk menguasai kemahiran asas membuat nota yang betul dan berkesan dan membina nota yang mudah, ringkas dan menarik serta mudah diingati. Kemahiran ini mendedahkan kepada pelajar untuk menyenaraikan kegunaan dan kelebihan mind mapping. Pelajar juga didedahkan untuk mengikuti langkah asas membina mind mapping.\
\
**4. Kemahiran Menghadapi Peperiksaan**\
Penerapan kemahiran ini kepada pelajar adalah untuk membantu pelajar membuat persediaan awal sebelum menghadapi peperiksaan dari sudut alat tulis, individu, pengetahuan dan tatacara. Pelajar juga dibimbing agar dapat mendisiplinkan diri sebelum, semasa dan selepas menghadapi peperiksaan.\
\
**5. Kemahiran Mengingat**\
Membantu pelajar untuk meningkatkan dan memperbaiki daya ingatan dan menyimpan maklumat untuk jangka masa panjang. Selain itu, pelajar dapat mengaplikasikan kaedah-kaedah mengingat semasa mengulang kaji mata pelajaran.\
\
**6. Kemahiran Mengulang kaji Pelajaran**\
Membimbing pelajar agar dapat mengulang kaji pelajaran dengan teknik yang betul. Pelajar boleh mengenal pasti langkah-langkah yang betul semasa mengulang kaji, pelajar dapat menggunakan masa ulang kaji dengan efektif dan pelajar dapat membuat persediaan awal untuk menghadapi peperiksaan.\
\
**7. Mencari Maklumat**\
Kemahiran ini penting kerana mempromosikan pendekatan penyelesaian masalah dan kemahiran berfikir kritis - bertanya dan mencari jawapan, mencari maklumat, membentuk pendapat, menilai sumber dan membuat keputusan untuk memupuk pelajar yang kritis dan berjaya. Penguasaan kemahiran ini juga membantu pelajar dalam menghasilkan kertas akademik yang luar biasa. Pelajar akan dapat menyatakan fasa berlainan proses pencarian maklumat, mengetahui pelbagai sumber maklumat saintifik dan alat mencari maklumat serta belajar merekod dan memetik sumber dari sumber yang berkaitan.\
\
**8. Pengurusan Masa**\
Membantu pelajar mengaplikasikan konsep ‘Tingkap Johari’ @ matriks pengurusan masa dalam kehidupan seharian dan menghuraikan prinsip-prinsip penyediaan jadual waktu. Guru juga menyatakan kepentingan menyediakan jadual waktu dan membina jadual waktu harian, mingguan dan bulanan.
