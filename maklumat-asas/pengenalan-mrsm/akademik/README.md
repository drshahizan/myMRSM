# Akademik

Institusi MRSM menggunakan sistem pendidikan yang diberi nama [**Sistem Pendidikan MRSM** ](https://mrsm.mara.gov.my/mymrsm/Syarat%20dan%20Pilihan%20Program%20MRSM.pdf)(singkatan: SPMRSM). Sistem pendidikan ini berteraskan kepada bidang Sains, Teknologi, Kejuruteraan dan Matematik atau dikenali sebagai [bidang STEM](https://ms.wikipedia.org/wiki/Bidang\_STEM). Selain itu, pelajar-pelajar juga diterapkan dengan aspek berkaitan kemahiran berfikir secara kritis dan kreatif, kemahiran insaniah, serta kemahiran mengaplikasikan teknologi maklumat dan komunikasi[\[1\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-1). Sistem SPMRSM ini dibahagikan kepada tiga program utama, iaitu program akademik, program pembangunan pelajar dan program pembangunan bakat.

Dalam program akademik, SPMRSM menggunapakai kurikulum yang digubal oleh [Kementerian Pendidikan Malaysia](https://ms.wikipedia.org/wiki/Kementerian\_Pendidikan\_Malaysia) iaitu Kurikulum Standard Sekolah Menengah (KSSM)[\[17\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kssm-17). KSSM merupakan kurikulum baru yang mula digunapakai oleh sekolah-sekolah menengah di seluruh [Malaysia](https://ms.wikipedia.org/wiki/Malaysia) bermula pada tahun [2017](https://ms.wikipedia.org/wiki/2017)[\[18\]](https://ms.wikipedia.org/wiki/Maktab\_Rendah\_Sains\_MARA#cite\_note-kssm-18), menggantikan Kurikulum Bersepadu Sekolah Menengah (KBSM) yang telah digunakan sejak sekian lama.

Kurikulum KSSM mewajibkan pelajar-pelajar MRSM mengambil matapelajaran teras yang terdiri daripada subjek [Bahasa Malaysia](https://ms.wikipedia.org/wiki/Bahasa\_Malaysia), [Bahasa Inggeris](https://ms.wikipedia.org/wiki/Bahasa\_Inggeris), [Sejarah](https://ms.wikipedia.org/wiki/Sejarah), [Matematik Moden](https://ms.wikipedia.org/wiki/Matematik), dan [Pendidikan Islam](https://ms.wikipedia.org/wiki/Pengajian\_Islam) atau [Pendidikan Moral](https://ms.wikipedia.org/wiki/Pendidikan\_Moral) bagi pelajar bukan [Bumiputera](https://ms.wikipedia.org/wiki/Bumiputera)[\[18\]](https://ms.wikipedia.org/wiki/Maktab\_Rendah\_Sains\_MARA#cite\_note-kssm-18). Tambahan kepada matapelajaran teras ialah subjek-subjek di bawah pakej STEM (Sains Tulen dan Matematik Tambahan), iaitu salah satu pakej di bawah kerangka KSSM[\[19\]](https://ms.wikipedia.org/wiki/Maktab\_Rendah\_Sains\_MARA#cite\_note-kpm-kssm-19). Subjek-subjek di bawah pakej STEM (Sains Tulen dan Matematik Tambahan) yang diambil pelajar-pelajar MRSM ialah subjek [Fizik](https://ms.wikipedia.org/wiki/Fizik), [Kimia](https://ms.wikipedia.org/wiki/Kimia), [Biologi](https://ms.wikipedia.org/wiki/Biologi) dan [Matematik Tambahan](https://ms.wikipedia.org/wiki/Matematik\_Tambahan)[\[19\]](https://ms.wikipedia.org/wiki/Maktab\_Rendah\_Sains\_MARA#cite\_note-kpm-kssm-19). Terdapat juga pakej lain di bawah KSSM yang perlu diambil bergantung kepada program pendidikan khusus MRSM yang ditawarkan.

Kunci kepada uniknya SPMRSM ini terletak pada program pembangunan bakat di mana [MARA](https://ms.wikipedia.org/wiki/Majlis\_Amanah\_Rakyat) menggunapakai model _The Schoolwide Enrichment Model_ (SEM)[\[20\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-sem-20) yang dibangunkan oleh [Joseph Renzulli](https://ms.wikipedia.org/w/index.php?title=Joseph\_Renzulli\&action=edit\&redlink=1), bagi mengembangkan potensi pelajar ke tahap maksimum, seterusnya menaikkan prestasi sesebuah MRSM secara keseluruhannya[\[20\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-sem-20). Pelajar akan diberikan pendedahan kepada tiga peringkat model SEM ini; _SEM Type I_, _SEM Type II_, dan _SEM Type III_[\[21\]](https://ms.wikipedia.org/wiki/Maktab\_Rendah\_Sains\_MARA#cite\_note-sem-conf-21). _SEM Type I_ memberi pendedahan kepada pelajar terhadap pelbagai jenis topik yang tidak diajar dalam program akademik. _SEM Type II_ pula lebih kepada pelajar diberikan pelbagai bahan bacaan dan rujukan bagi membantu mereka dalam memproses sesuatu topik atau penyelidikan. Manakala _SEM Type III_ memberi pelajar peluang untuk melakukan penyelidikan mereka sendiri berdasarkan kepada bahan rujukan dan topik yang mereka pilih dalam dua peringkat sebelumnya[\[21\]](https://ms.wikipedia.org/wiki/Maktab\_Rendah\_Sains\_MARA#cite\_note-sem-conf-21). Pesta SEM Type III pula merupakan aktiviti yang diadakan di peringkat MRSM di mana pelajar-pelajar akan membentangkan dan mempamerkan hasil kajian atau penyelidikan mereka[\[22\]](https://ms.wikipedia.org/wiki/Maktab\_Rendah\_Sains\_MARA#cite\_note-langkawi-sem-22).

Terdapat enam jenis program pendidikan yang ditawarkan oleh MRSM, sebagai nilai tambah kepada sistem pendidikan SPMRSM. Program Premier merupakan program pendidikan yang menerapkan sistem pendidikan SPMRSM sahaja. IGCSE dan IB MYP merupakan program pendidikan yang menerapkan sistem pendidikan SPMRSM dan kurikulum antarabangsa IGCSE dan MYP[\[23\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-2023-23). Manakala, program pendidikan Ulul Albab dan Teknikal pula menerapkan sistem pendidikan SPMRSM dan elemen khusus[\[23\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-2023-23). Program Bitara atau PKP[\[24\]](https://ms.wikipedia.org/wiki/Maktab\_Rendah\_Sains\_MARA#cite\_note-pkp-rename-24) pula merupakan program pendidikan yang menerapkan sistem pendidikan SPMRSM dan program pintar cerdas bagi pelajar-pelajar yang cemerlang dalam bidang akademik dan kokurikulum[\[25\]](https://ms.wikipedia.org/wiki/Maktab\_Rendah\_Sains\_MARA#cite\_note-sinar-gate-25).

Bermula tahun 2023[\[23\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-2023-23), program pendidikan yang ditawarkan oleh MRSM adalah:

* Premier
* IGCSE
* Ulul Albab
* IB MYP
* Teknikal
* Bitara / PKP[\[23\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-2023-23)

Selain daripada program-program pendidikan yang ditawarkan, MRSM juga menawarkan pilihan subjek bahasa ketiga, iaitu subjek bahasa asing selain [bahasa Melayu](https://ms.wikipedia.org/wiki/Bahasa\_Melayu) dan [bahasa Inggeris](https://ms.wikipedia.org/wiki/Bahasa\_Inggeris). Subjek bahasa asing diperkenalkan bagi membantu kerajaan Malaysia dalam melahirkan pelajar yang mahir dalam berbilang bahasa, serta mampu berdaya saing di peringkat global[\[20\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-sem-20). [Bahasa Arab](https://ms.wikipedia.org/wiki/Bahasa\_Arab) merupakan subjek bahasa asing terawal diperkenalkan di beberapa buah MRSM, dan ianya juga ditawarkan kepada pelajar yang mengambil program pendidikan Ulul Albab. Selain itu, [MRSM Langkawi](https://ms.wikipedia.org/wiki/MRSM\_Langkawi) menawarkan pilihan subjek bahasa Jepun[\[26\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bahasa-ketiga-26) dan bahasa Perancis ditawarkan di [MRSM Tun Abdul Razak](https://ms.wikipedia.org/wiki/Maktab\_Rendah\_Sains\_MARA\_Tun\_Abdul\_Razak), [Pahang](https://ms.wikipedia.org/wiki/Pahang)[\[26\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bahasa-ketiga-26), dan [MRSM Alor Gajah](https://ms.wikipedia.org/wiki/MRSM\_Alor\_Gajah), [Melaka](https://ms.wikipedia.org/wiki/Melaka)[\[26\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bahasa-ketiga-26). Subjek bahasa Mandarin pula ditawarkan di [MRSM Pengkalan Chepa](https://ms.wikipedia.org/wiki/MRSM\_Pengkalan\_Chepa), [Kelantan](https://ms.wikipedia.org/wiki/Kelantan) dan [MRSM Tun Ghafar Baba](https://ms.wikipedia.org/wiki/MRSM\_Tun\_Ghafar\_Baba), [Melaka](https://ms.wikipedia.org/wiki/Melaka). MARA menjangkakan kesemua MRSM di seluruh [Malaysia](https://ms.wikipedia.org/wiki/Malaysia) akan menawarkan subjek bahasa asing ini, namun secara berperingkat[\[27\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bahasa-ketiga1-27).
