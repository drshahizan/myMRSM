# Pengenalan

Maktab Rendah Sains MARA (singkatan: MRSM, kadang-kala dikenali sebagai MARESMA) merupakan sekumpulan [sekolah](https://ms.wikipedia.org/wiki/Sekolah) berasrama penuh yang dikelolakan [Majlis Amanah Rakyat](https://ms.wikipedia.org/wiki/Majlis\_Amanah\_Rakyat) (MARA). MRSM merupakan institusi pendidikan di [Malaysia](https://ms.wikipedia.org/wiki/Malaysia) yang menyediakan [pendidikan menengah](https://ms.wikipedia.org/wiki/Pendidikan\_menengah) kepada pelajar-pelajar [warganegara](https://ms.wikipedia.org/wiki/Kewarganegaraan) Malaysia bermula tingkatan satu sehingga tingkatan lima. Sehingga tahun [2022](https://ms.wikipedia.org/wiki/2022), terdapat sebanyak 55 buah MRSM yang sedang beroperasi di seluruh Malaysia, di mana kesemua MRSM ini menawarkan program pendidikan SPMRSM yang menggabungkan kurikulum standard [Kementerian Pendidikan Malaysia](https://ms.wikipedia.org/wiki/Kementerian\_Pendidikan\_Malaysia) dan kurikulum khas MARA[\[1\]](https://ms.wikipedia.org/wiki/Maktab\_Rendah\_Sains\_MARA#cite\_note-mara-1). Pelajar-pelajar MRSM menduduki peperiksaan utama seperti [Ujian PT3](https://ms.wikipedia.org/wiki/Pentaksiran\_Tingkatan\_Tiga) bagi pelajar tingkatan tiga dan [Sijil Pelajaran Malaysia](https://ms.wikipedia.org/wiki/Sijil\_Pelajaran\_Malaysia) (SPM) bagi pelajar tingkatan lima.

Maktab Rendah Sains MARA telah ditubuhkan di bawah Akta Majlis Amanah Rakyat Bil. 20 Tahun 1966 sebagai satu usaha untuk mencapai matlamat MARA dalam bidang latihan dan pendidikan. Cadangan penubuhan institusi MRSM ini timbul seawal tahun [1968](https://ms.wikipedia.org/wiki/1968), bagi melahirkan golongan [bumiputera](https://ms.wikipedia.org/wiki/Bumiputera) yang pakar dalam bidang sains dan teknologi[\[2\]](https://ms.wikipedia.org/wiki/Maktab\_Rendah\_Sains\_MARA#cite\_note-awani-seremban-2). Sehingga tahun 2022, seramai 194,000 orang pelajar telah mengikuti sistem pendidikan MRSM sejak ianya mula dilancarkan secara rasmi pada tahun 1972[\[3\]](https://ms.wikipedia.org/wiki/Maktab\_Rendah\_Sains\_MARA#cite\_note-3)[\[4\]](https://ms.wikipedia.org/wiki/Maktab\_Rendah\_Sains\_MARA#cite\_note-4).

Pada tahun [2002](https://ms.wikipedia.org/wiki/2002), MARA mengubah polisi kemasukan pelajar dengan menyediakan kuota sebanyak 10% diberikan kepada pelajar bukan [Bumiputera](https://ms.wikipedia.org/wiki/Bumiputera)[\[5\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi-5). Bermula tahun [2020](https://ms.wikipedia.org/wiki/2020), nisbah pelajar bumiputera dan bukan bumiputera di MRSM adalah 95% bumiputera dan 5% bukan bumiputera[\[6\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi4-6).

Pada tahun 2022, MRSM menyambut sambutan Jubli Emas ulangtahun penubuhannya yang ke-50[\[6\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi4-6).

### Penubuhan MRSM

Cadangan untuk menubuhkan institusi MRSM mula tercetus sejak tahun 1968[\[7\]](https://ms.wikipedia.org/wiki/Maktab\_Rendah\_Sains\_MARA#cite\_note-prospektus-7). Cadangan ini timbul berikutan kekurangan golongan Bumiputera dalam bidang sains dan teknologi.

[MARA](https://ms.wikipedia.org/wiki/MARA) mula memperkenalkan MRSM menerusi penubuhan MRSM yang pertama pada tahun 1972 yang dikenali sebagai [MRSM Seremban](https://ms.wikipedia.org/w/index.php?title=Kolej\_MARA\_Seremban\&action=edit\&redlink=1). Ianya dirasmikan oleh Yang Dipertuan Besar Negeri Sembilan pada ketika itu, [Tuanku Ja’afar ibni Almarhum Tuanku Abdul Rahman](https://ms.wikipedia.org/wiki/Tuanku\_Ja%E2%80%99afar\_ibni\_Almarhum\_Tuanku\_Abdul\_Rahman)[\[8\]](https://ms.wikipedia.org/wiki/Maktab\_Rendah\_Sains\_MARA#cite\_note-kms-8). Objektif pengenalan MRSM ini adalah untuk menambah bilangan bumiputera profesional yang mampu berdaya saing dalam bidang sains dan teknologi dan dikhususkan kepada golongan kurang berkemampuan dan luar bandar[\[2\]](https://ms.wikipedia.org/wiki/Maktab\_Rendah\_Sains\_MARA#cite\_note-awani-seremban-2). Seramai 150 orang pelajar yang merupakan kumpulan perintis mendaftar masuk ke MRSM Seremban. Tenaga pengajar pada ketika itu terdiri daripada 5 orang guru bumiputera dan terdapat juga guru dari Amerika Syarikat[\[2\]](https://ms.wikipedia.org/wiki/Maktab\_Rendah\_Sains\_MARA#cite\_note-awani-seremban-2). Pada tahun 1974 pula, peperiksaan SRP diadakan dan ini merupakan peperiksaan utama pertama kali diadakan di MRSM[\[9\]](https://ms.wikipedia.org/wiki/Maktab\_Rendah\_Sains\_MARA#cite\_note-sejarah-utusan-9). Di awal penubuhan MRSM, Lembaga Peperiksaan meletakkan institusi MRSM sebagai sekolah persendirian kerana berpendapat MRSM beroperasi secara berasingan daripada sistem pendidikan Kementerian Pelajaran[\[9\]](https://ms.wikipedia.org/wiki/Maktab\_Rendah\_Sains\_MARA#cite\_note-sejarah-utusan-9).

Pada tahun 1973, MARA menubuhkan MRSM kedua, [MRSM Kota Bharu](https://ms.wikipedia.org/wiki/Maktab\_Rendah\_Sains\_MARA\_Pengkalan\_Chepa) yang terletak di negeri [Kelantan](https://ms.wikipedia.org/wiki/Kelantan). Seramai 149 orang pelajar dan 20 orang kakitangan merupakan kumpulan perintis mendaftar masuk[\[10\]](https://ms.wikipedia.org/wiki/Maktab\_Rendah\_Sains\_MARA#cite\_note-10). Pelajar-pelajar yang berjaya mendaftar masuk ini disaring berdasarkan Ujian Kecerdasan (IQ), Bahasa Inggeris serta [Sains](https://ms.wikipedia.org/wiki/Sains) dan [Matematik](https://ms.wikipedia.org/wiki/Matematik) yang diperkenalkan MARA dan merupakan syarat kelayakan untuk ke MRSM[\[11\]](https://ms.wikipedia.org/wiki/Maktab\_Rendah\_Sains\_MARA#cite\_note-ewarta-pc-11). Manakala, [MRSM Kuantan](https://ms.wikipedia.org/wiki/Maktab\_Rendah\_Sains\_MARA\_Kuantan) merupakan MRSM ketiga yang telah ditubuhkan dan dirasmikan pada bulan Mac 1974 oleh Kebawah Duli Yang Maha Mulia [Sultan Pahang](https://ms.wikipedia.org/wiki/Sultan\_Pahang), [Sultan Haji Ahmad Shah Al-Musta’in Billah ibni Almarhum Sultan Abu Bakar Ri’ayatuddin Al-Mu’azzam Shah](https://ms.wikipedia.org/wiki/Sultan\_Haji\_Ahmad\_Shah\_Al-Musta%E2%80%99in\_Billah\_ibni\_Almarhum\_Sultan\_Abu\_Bakar\_Ri%E2%80%99ayatuddin\_Al-Mu%E2%80%99azzam\_Shah)[\[12\]](https://ms.wikipedia.org/wiki/Maktab\_Rendah\_Sains\_MARA#cite\_note-kuantan-12). Kumpulan pelajar perintis di MRSM Kuantan ini mula menduduki peperiksaan [Sijil Rendah Pelajaran](https://ms.wikipedia.org/wiki/Sijil\_Rendah\_Pelajaran) (SRP) dan _Lower Certificate Education_ (LCE) buat pertama kali pada tahun 1976, dan kumpulan ini berjaya mencatatkan kelulusan penuh 100%[\[12\]](https://ms.wikipedia.org/wiki/Maktab\_Rendah\_Sains\_MARA#cite\_note-kuantan-12).

### Naiktaraf kepada Kolej MARA

Beberapa buah MRSM dinaiktaraf kepada [Kolej MARA](https://ms.wikipedia.org/w/index.php?title=Kolej\_MARA\&action=edit\&redlink=1) dan menawarkan program pra-universiti, selepas pertambahan bilangan MRSM dari masa ke semasa, seperti [MRSM Kota Bharu](https://ms.wikipedia.org/wiki/Maktab\_Rendah\_Sains\_MARA\_Pengkalan\_Chepa) (yang kemudian ditukar nama kepada MRSM Pengkalan Chepa)[\[14\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsmpc-14) dibuka pada tahun 1973, [MRSM Kuantan](https://ms.wikipedia.org/wiki/Maktab\_Rendah\_Sains\_MARA\_Kuantan) pada tahun 1974, [MRSM Kuala Terengganu](https://ms.wikipedia.org/wiki/Maktab\_Rendah\_Sains\_MARA\_Kuala\_Terengganu) pada tahun 1978 dan [MRSM Muar](https://ms.wikipedia.org/wiki/Maktab\_Rendah\_Sains\_MARA\_Muar) pada tahun 1980.

MRSM Seremban mula menerima pelajar baru bermula pada tahun 1972 sehingga tahun 1985 dan kemudian dinaiktaraf kepada [Kolej MARA Seremban](https://ms.wikipedia.org/w/index.php?title=Kolej\_MARA\_Seremban\&action=edit\&redlink=1) pada tahun 1991[\[8\]](https://ms.wikipedia.org/wiki/Maktab\_Rendah\_Sains\_MARA#cite\_note-kms-8). MRSM Kulim merupakan MRSM keempat dibina pada tahun 1977 dan mengambil seramai 149 orang pelajar tingkatan 1 sebagai kumpulan perintis. Pada tahun 1994, MRSM Kulim dinaiktaraf dan ditukar nama kepada [Kolej MARA Kulim](https://ms.wikipedia.org/w/index.php?title=Kolej\_MARA\_Kulim\&action=edit\&redlink=1) yang kini menjalankan program matrikulasi Kementerian Pelajaran Malaysia, Program Persediaan Keusahawanan Sains Universiti Malaysia Kelantan[\[15\]](https://ms.wikipedia.org/wiki/Maktab\_Rendah\_Sains\_MARA#cite\_note-kmk-15) dan program asasi UniKL. Manakala, MRSM Banting pula mula dibuka pada tahun 1992 dan dinaiktaraf kepada [Kolej MARA Banting](https://ms.wikipedia.org/wiki/Kolej\_MARA\_Banting) pada tahun 1994 yang kini menawarkan program _International Baccalaureate_ dan _General Certificate of Education Advanced Level_ (GCE A-Level)[\[16\]](https://ms.wikipedia.org/wiki/Maktab\_Rendah\_Sains\_MARA#cite\_note-16).

\


