# Kemasukan pelajar

Di awal penubuhan MRSM, pelajar-pelajar yang mendapat keputusan cemerlang serta datang dari keluarga berpendapatan rendah dan pertengahan ditawarkan penempatan. Kesemua MRSM di seluruh [Malaysia](https://ms.wikipedia.org/wiki/Malaysia) hanya menerima pelajar [Bumiputera](https://ms.wikipedia.org/wiki/Bumiputera) sahaja[\[43\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bumi-astro-43). Ini sejajar dengan matlamat penubuhan MRSM pada ketika itu yang ingin melahirkan ramai golongan Bumiputera profesional dalam bidang sains, teknologi dan keusahawanan[\[2\]](https://ms.wikipedia.org/wiki/Maktab\_Rendah\_Sains\_MARA#cite\_note-awani-seremban-2)[\[43\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-bumi-astro-43). Pelajar-pelajar yang memohon ini disaring berdasarkan kepada keputusan peperiksaan utama serta keputusan Ujian Kecerdasan (IQ), Bahasa Inggeris serta [Sains](https://ms.wikipedia.org/wiki/Sains) dan [Matematik](https://ms.wikipedia.org/wiki/Matematik) yang perlu diambil sebagai syarat kelayakan utama[\[11\]](https://ms.wikipedia.org/wiki/Maktab\_Rendah\_Sains\_MARA#cite\_note-ewarta-pc-11).

Bermula sesi ambilan pelajar tahun [2002](https://ms.wikipedia.org/wiki/2002), polisi kemasukan pelajar ke MRSM berubah apabila [MARA](https://ms.wikipedia.org/wiki/Majlis\_Amanah\_Rakyat) memperuntukan kuota sebanyak 10% daripada jumlah pengambilan pelajar baru di MRSM diberikan kepada pelajar bukan Bumiputera[\[44\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi-hmetro-44). Walaupun begitu, syarat minima masih lagi tidak berubah iaitu pelajar tersebut datang dari keluarga berpendapatan rendah serta keutamaan diberikan kepada golongan [luar bandar](https://ms.wikipedia.org/wiki/Luar\_bandar). Setakat tahun [2018](https://ms.wikipedia.org/wiki/2018), hanya 1% daripada keseluruhan kuota 10% dilaporkan diisi oleh pelajar-pelajar terbabit[\[5\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi-5). Tidak ramai keluarga bukan Bumiputera yang mengetahui polisi kemasukan terbaru ini antara faktor yang menyebabkan peratusan sedikit jumlah pelajar bukan Bumiputera di kesemua MRSM[\[5\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi-5). Bekas [Perdana Menteri Malaysia](https://ms.wikipedia.org/wiki/Perdana\_Menteri\_Malaysia) kedua, [Tun Abdul Razak Hussein](https://ms.wikipedia.org/wiki/Abdul\_Razak\_Hussein), juga pernah mencadangkan mengenai kuota diberikan kepada pelajar bukan Bumiputera ketika di awal penubuhan MRSM, oleh kerana beliau mahu melihat pelajar [Melayu](https://ms.wikipedia.org/wiki/Orang\_Melayu\_Malaysia) berdaya saing dengan pelajar kaum lain[\[44\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-nonbumi-hmetro-44).

Pada tahun 2016, [MARA](https://ms.wikipedia.org/wiki/Majlis\_Amanah\_Rakyat) telah melonggarkan syarat kemasukan ke MRSM bagi pengambilan pelajar baru tingkatan satu untuk sesi tahun [2017](https://ms.wikipedia.org/wiki/2017)[\[45\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar1-45). Pelajar-pelajar dari keluarga miskin yang menetap di kawasan bandar dan luar bandar, pribumi [Sabah](https://ms.wikipedia.org/wiki/Sabah) dan [Sarawak](https://ms.wikipedia.org/wiki/Sarawak) serta pelajar [Orang Asli](https://ms.wikipedia.org/wiki/Orang\_Asli\_di\_Malaysia) yang mendapat keputusan minima 3A 3B bagi pelajar di [Semenanjung Malaysia](https://ms.wikipedia.org/wiki/Semenanjung\_Malaysia)[\[46\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar3-46) dan 3A 2B 1C bagi pelajar di [Malaysia Timur](https://ms.wikipedia.org/wiki/Malaysia\_Timur)[\[46\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar3-46) layak memohon kemasukan ke MRSM[\[45\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar1-45)[\[47\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar2-47). Ini berikutan keputusan [Ujian Pencapaian Sekolah Rendah](https://ms.wikipedia.org/wiki/Ujian\_Pencapaian\_Sekolah\_Rendah) (UPSR) 2016 yang agak kurang memuaskan, di mana kurangnya peratusan A[\[47\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-longgar2-47). Sebelum ini, pelajar perlu mendapat keputusan minima 5A bagi pelajar di [Semenanjung Malaysia](https://ms.wikipedia.org/wiki/Semenanjung\_Malaysia) dan 4A bagi pelajar di [Malaysia Timur](https://ms.wikipedia.org/wiki/Malaysia\_Timur) bagi membolehkan mereka memohon ke MRSM.

Pada tahun 2021, [MARA](https://ms.wikipedia.org/wiki/Majlis\_Amanah\_Rakyat) mencadangkan dasar baru pengambilan pelajar ke tingkatan satu dan empat di mana hanya pelajar daripada sekolah kebangsaan sahaja dibenarkan memohon[\[48\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan1-48). Cadangan ini kemudian mendapat bantahan dari ramai pihak yang merasakan syarat baru ini tidak adil; antaranya kerana terdapat pelajar berpendapatan rendah dan sederhana yang tidak mengikuti persekolahan aliran perdana[\[48\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan1-48). Selain itu, cadangan baru ini didakwa bercanggah dengan semangat kepelbagaian kaum di [Malaysia](https://ms.wikipedia.org/wiki/Malaysia)[\[49\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan2-49). Menteri Pembangunan Luar Bandar pada ketika itu, [Datuk Seri Mahdzir Khalid](https://ms.wikipedia.org/wiki/Mahdzir\_Khalid), mengumumkan bahawa cadangan baru ini ditarik balik serta MARA akan menggunakan syarat lama iaitu pelajar dari mana-mana [aliran persekolahan](https://ms.wikipedia.org/wiki/Pendidikan\_di\_Malaysia) berhak memohon ke MRSM untuk sesi 2022[\[50\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan3-50). Manakala, kuota pengambilan pelajar turut kekal iaitu 60 peratus daripada keseluruhan jumlah pelajar baru tingkatan satu dan empat dikhususkan kepada keluarga pelajar berpendapatan rendah (B40)[\[50\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan3-50), 20 peratus daripadanya kepada keluarga pelajar berpendapatan sederhana (M40), 15 peratus daripadanya kepada keluarga pelajar berpendapatan tinggi (T20) dan lima peratus dikhususkan kepada pelajar bukan [Bumiputera](https://ms.wikipedia.org/wiki/Bumiputera). Pelajar yang memohon perlu menduduki Ujian Kecenderungan Kemasukan MRSM (UKKM) yang meliputi subjek-subjek dalam bidang [STEM](https://ms.wikipedia.org/wiki/Bidang\_STEM) dan [darjah kecerdasan](https://ms.wikipedia.org/wiki/Darjah\_kecerdasan) (IQ)[\[50\]](https://ms.wikipedia.org/wiki/Maktab\_Rendah\_Sains\_MARA#cite\_note-mrsm-kebangsaan3-50).
